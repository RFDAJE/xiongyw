% $Id: juan03.tex,v 1.3 2011/08/09 09:08:36 xiongyw Exp $


復次，阿難，云何六入，本如來藏，妙眞如性？

阿難，卽彼目睛，瞪發勞者，兼目與勞，同是菩提瞪發勞相。因於明、暗二種妄塵，發見居中，吸此塵象，名為見性。此見離彼明、暗二塵，畢竟無體。如是，阿難，當知是見，非明暗來，非於根出，不於空生。何以故？若從明來，暗卽隨滅，應非見暗；若從暗來，明卽隨滅，應無見明。若從根生，必無明暗；如是見精，本無自性。若於空出，前矚塵象，歸當見根；又空自觀，何關汝入？是故當知眼入虛妄，本非因緣，非自然性。

阿難，譬如有人，以兩手指急塞其耳，耳根勞故，頭中作聲。兼耳與勞，同是菩提瞪發勞相。因於動、靜二種妄塵，發聞居中，吸此塵象，名聽聞性。此聞離彼動、靜二塵，畢竟無體。如是，阿難，當知是聞，非動靜來，非於根出，不於空生。何以故？若從靜來，動卽隨滅，應非聞動。若從動來，靜卽隨滅，應無覺靜。若從根生，必無動靜；如是聞體，本無自性。若於空出，有聞成性，卽非虛空；又空自聞，何關汝入？是故當知耳入虛妄，本非因緣，非自然性。

阿難，譬如有人，急畜其鼻，畜久成勞，則於鼻中聞有冷觸；因觸分別通、塞、虛、實，如是乃至諸香臭氣。兼鼻與勞，同是菩提瞪發勞相。因於通、塞二種妄塵，發聞居中，吸此塵象，名齅聞性。此聞離彼通、塞二塵，畢竟無體。當知是聞，非通塞來，非於根出，不於空生。何以故？若從通來，塞則聞滅，云何知塞？如因塞有，通則無聞，云何發明香、臭等觸？若從根生，必無通、塞；如是聞機，本無自性。若從空出，是聞自當迴齅汝鼻；空自有聞，何關汝入？是故當知鼻入虛妄，本非因緣，非自然性。

阿難，譬如有人，以舌舐吻，熟舐令勞。其人若病，則有苦味；無病之人，微有甜觸。由甜與苦，顯此舌根；不動之時，淡性常在。兼舌與勞，同是菩提瞪發勞相。因甜苦、淡二種妄塵，發知居中，吸此塵象，名知味性。此知味性，離彼甜苦及淡二塵，畢竟無體。如是，阿難，當知如是嚐苦、淡知，非甜、苦來，非因淡有，又非根出，不於空生。何以故？若甜、苦來，淡則知滅，云何知淡？若從淡出，甜卽知亡，復云何知甜、苦二相？若從舌生，必無甜、淡，及與苦塵；斯知味根，本無自性。若從空出，虛空自味，非汝口知；又空自知，何關汝入？是故當知舌入虛妄，本非因緣，非自然性。

阿難，譬如有人，以一冷手，觸於熱手，若冷勢多，熱者從冷；若熱功勝，冷者成熱。如是以此合覺之觸，顯於離知；涉勢若成，因於勞觸。兼身與勞，同是菩提瞪發勞相。因於離、合二種妄塵，發覺居中，吸此塵象，名知覺性。此知覺體，離彼離、合違順二塵，畢竟無體。如是，阿難，當知是覺，非離、合來，非違、順有，不於根出，又非空生。何以故？若合時來，離當已滅，云何覺離？違、順二相，亦復如是。若從根出，必無離、合、違、順四相；則汝身知，元無自性。必於空出，空自知覺，何關汝入？是故當知身入虛妄，本非因緣，非自然性。

阿難，譬如有人，勞倦則眠，睡熟便寤；覽塵斯憶，失憶為忘。是其顚倒生、住、異、滅；吸習中歸，不相踰越，稱意知根。兼意與勞，同是菩提瞪發勞相。因於生、滅二種妄塵，集知居中；吸撮內塵，見、聞逆流，流不及地，名覺知性。此覺知性，離彼寤、寐生滅二塵，畢竟無體。如是，阿難，當知如是覺知之根，非寤寐來，非生滅有，不於根出，亦非空生。何以故？若從寤來，寐卽隨滅，將何為寐？必生時有，滅卽同無，令誰受滅？若從滅有，生卽滅無，誰知生者？若從根出，寤、寐二相，隨身開合，離斯二體；此覺知者，同於空華，畢竟無性。若從空出，自是空知，何關汝入？是故當知意入虛妄，本非因緣，非自然性。

復次，阿難，云何十二處，本如來藏，妙眞如性？

阿難，汝且觀此祇陀樹林，及諸泉池。於意云何？此等為是色生眼見？眼生色相？阿難，若復眼根生色相者，見空非色，色性應銷，銷則顯發一切都無；色相旣無，誰明空質？空亦如是。若復色塵生眼見者，觀空非色，見卽銷亡，亡則都無，誰明空、色？是故當知見與色、空，俱無處所。卽色與見二處虛妄，本非因緣，非自然性。

阿難，汝更聽此祇陀園中，食辦擊鼓，眾集撞鐘；鐘鼓音聲，前後相續。於意云何？此等為是聲來耳邊？耳往聲處？阿難，若復此聲來於耳邊，如我乞食室羅筏城，在祇陀林則無有我；此聲必來阿難耳處，目連、迦葉應不俱聞？何況其中一千二百五十沙門，一聞鐘聲，同來食處？若復汝耳往彼聲邊，如我歸住祇陀林中，在室羅城則無有我。汝聞鼓聲，其耳已往擊鼓之處；鐘聲齊出，應不俱聞，何況其中象、馬、牛、羊種種音響？若無來往，亦復無聞。是故當知，聽與音聲俱無處所。卽聽與聲二處虛妄，本非因緣，非自然性。

阿難，汝又齅此爐中旃檀，此香若復然於一銖，室羅筏城四十里內，同時聞氣。於意云何？此香為復生旃檀木，生於汝鼻，為生於空？阿難，若復此香生於汝鼻，稱鼻所生，當從鼻出。鼻非旃檀，云何鼻中有旃檀氣？稱汝聞香，當於鼻入，鼻中出香，說聞非義？若生於空，空性常恆，香應常在；何藉爐中，爇此枯木？若生於木，則此香質因爇成煙；若鼻得聞，合蒙煙氣。其煙騰空，未及遙遠，四十里內云何已聞？是故當知，香鼻與聞俱無處所。卽齅與香二處虛妄，本非因緣，非自然性。

阿難，汝常二時眾中持缽，其間或遇酥、酪、醍醐，名為上味。於意云何？此味為復生於空中？生於舌中？為生食中？阿難，若復此味生於汝舌，在汝口中只有一舌；其舌爾時已成酥味，遇黑石蜜，應不推移？若不變移，不名知味；若變移者，舌非多體。云何多味，一舌之知？若生於食，食非有識，云何知味？又食自知，卽同他食，何預於汝名味之知？若生於空，汝噉虛空，當作何味？必其虛空若作鹹味；旣鹹汝舌，亦鹹汝面？則此界人，同於海魚，旣常受鹹，了不知淡；若不識淡，亦不覺鹹，必無所知，云何名味？是故當知，味、舌與嚐俱無處所。卽嚐與味二處虛妄，本非因緣，非自然性。

阿難，汝常晨朝以手摩頭。於意云何？此摩所知，誰為能觸？能為在手？為復在頭？若在於手，頭則無知，云何成觸？若在於頭，手則無用，云何名觸？若各各有，則汝阿難，應有二身？若頭與手，一觸所生，則手與頭當為一體。若一體者，觸則無成。若二體者，觸誰為在？在能非所？在所非能？不應虛空與汝成觸？是故當知，覺觸與身俱無處所。卽身與觸二處虛妄，本非因緣，非自然性。

阿難，汝常意中所緣，善、惡、無記三性，生成法則。此法為復卽心所生？為當離心別有方所？阿難，若卽心者，法則非塵，非心所緣，云何成處？若離於心別有方所，則法自性，為知非知？知則名心，異汝非塵，同他心量；卽汝卽心，云何汝心更二於汝？若非知者，此塵旣非色、聲、香、味、離、合、冷、暖，及虛空相，當於何在？今於色、空都無表示，不應人間更有空外；心非所緣，處從誰立？是故當知，法則與心俱無處所。則意與法二俱虛妄，本非因緣，非自然性。

復次，阿難，云何十八界，本如來藏，妙眞如性？

阿難，如汝所明，眼、色為緣，生於眼識。此識為復因眼所生，以眼為界？因色所生，以色為界？阿難，若因眼生，旣無色空，無可分別；縱有汝識，欲將何用？汝見又非青、黃、赤、白，無所表示，從何立界？若因色生，空無色時，汝識應滅？云何識知是虛空性？若色變時，汝亦識其色相遷變，汝識不遷，界從何立？從變則變，界相自無；不變則恆，旣從色生，應不識知虛空所在？若兼二種眼、色共生，合則中離，離則兩合，體性雜亂，云何成界？是故當知眼色為緣，生眼識界，三處都無。則眼與色及色界三，本非因緣，非自然性。

阿難，又汝所明，耳、聲為緣，生於耳識。此識為復，因耳所生，以耳為界？因聲所生，以聲為界？阿難，若因耳生，動靜二相，旣不現前，根不成知，必無所知，知尚無成，識何形貌？若取耳聞，無動靜故，聞無所成；云何耳形，雜色觸塵，名為識界？則耳識界，復從誰立？若生於聲，識因聲有，則不關聞。無聞則亡聲相所在？識從聲生，許聲因聞，而有聲相；聞應聞識；不聞非界；聞則同聲；識已被聞，誰知聞識？若無知者，終如草木。不應聲聞，雜成中界。界無中位，則內外相，復從何成？是故當知耳聲為緣，生耳識界，三處都無。則耳與聲及聲界三，本非因緣，非自然性。

阿難，又汝所明，鼻、香為緣，生於鼻識。此識為復因鼻所生，以鼻為界？因香所生，以香為界？阿難，若因鼻生，則汝心中以何為鼻？為取肉形雙爪之相？為取齅知動摇之性？若取肉形，肉質乃身，身知卽觸。名身非鼻，名觸卽塵；鼻尚無名，云何立界？若取齅知，又汝心中，以何為知？以肉為知，則肉之知，元觸非鼻。以空為知，空則自知，肉應非覺？如是則應虛空是汝。汝身非知，今日阿難應無所在。以香為知，知自屬香，何預於汝？若香臭氣必生汝鼻，則彼香、臭二種流氣，不生伊蘭及旃檀木？二物不來，汝自嗅鼻為香為臭？臭則非香，香應非臭；若香、臭二俱能聞者，則汝一人應有兩鼻？對我問道，有二阿難，誰為汝體？若鼻是一，香臭無二；臭旣為香，香復成臭，二性不有，界從誰立？若因香生，識因香有。如眼有見，不能觀眼；因香有故，應不知香？知卽非生，不知非識。香非知有，香界不成；識不知香，因界則非從香建立。旣無中間，不成內外；彼諸聞性，畢竟虛妄。是故當知鼻香為緣，生鼻識界，三處都無。則鼻與香及香界三，本非因緣，非自然性。

阿難，又汝所明，舌、味為緣，生於舌識。此識為復因舌所生，以舌為界？因味所生，以味為界？阿難，若因舌生，則諸世間甘蔗、烏梅、黃連、石鹽、細辛、薑、桂，都無有味。汝自嚐舌，為甜為苦？若舌性苦，誰來嚐舌？舌不自嚐，孰為知覺？舌性非苦，味自不生，云何立界？若因味生，識自為味，同於舌根，應不自嚐；云何識知是味非味？又一切味，非一物生，味旣多生，識應多體？識體若一，體必味生，鹹、淡、甘、辛，和合俱生，諸變異相，同為一味，應無分別？分別旣無，則不名識；云何復名舌味識界？不應虛空生汝心識？舌味和合，卽於是中，元無自性，云何界生？是故當知舌味為緣，生舌識界，三處都無。則舌與味卽舌界三，本非因緣，非自然性。

阿難，又汝所明，身、觸為緣，生於身識。此識為復因身所生，以身為界？因觸所生，以觸為界？阿難，若因身生，必無合、離二覺觀緣，身何所識？若因觸生，必無汝身，誰有非身知合離者？阿難，物不觸知，身知有觸。知身卽觸，知觸卽身；卽觸非身，卽身非觸。身觸二相，元無處所。合身，卽為身自體性；離身，卽是虛空等相。內外不成，中云何立？中不復立，內外性空。則汝識生，從誰立界？是故當知身觸為緣，生身識界，三處都無。則身與觸及身界三，本非因緣，非自然性。

阿難，又汝所明，意、法為緣，生於意識。此識為復因意所生，以意為界？因法所生，以法為界？阿難，若因意生，於汝意中，必有所思，發明汝意。若無前法，意無所生；離緣無形，識將何用？又汝識心，與諸思量，兼了別性，為同為異？同意卽意，云何所生？異意不同，應無所識。若無所識，云何意生？若有所識，云何識意？唯同與異，二性無成，界云何立？若因法生，世間諸法，不離五塵。汝觀色法，及諸聲法、香法、味法，及與觸法，相狀分明，以對五根，非意所攝。汝識決定依於法生，汝今諦觀，法法何狀？若離色空，動靜、通塞、合離、生滅，越此諸相，終無所得。生，則色空諸法等生；滅，則色空諸法等滅。所因旣無，因生有識，作何形相？相狀不有，界云何生？是故當知意法為緣，生意識界，三處都無。則意與法及意界三，本非因緣，非自然性。

阿難白佛言：世尊，如來常說，和合因緣，一切世間種種變化，皆因四大和合發明。云何如來因緣、自然二俱排擯？我今不知斯義所屬，惟垂哀愍，開示眾生中道了義，無戲論法。

爾時，世尊告阿難言：汝先厭離聲聞、緣覺、諸小乘法，發心勤求無上菩提，故我今時，為汝開示第一義諦。如何復將世間戲論，妄想因緣，而自纏繞，汝雖多聞，如說藥人，眞藥現前，不能分別，如來說為眞可憐愍。汝今諦聽，吾當為汝分別開示；亦令當來修大乘者，通達實相。

阿難默然，承佛聖旨。  

阿難，如汝所言：四大和合，發明世間種種變化。阿難，若彼大性，體非和合，則不能與諸大雜和，猶如虛空不和諸色。若和合者，同於變化，始終相成，生滅相續；生死死生，生生死死，如旋火輪，未有休息。阿難，如水成冰，冰還成水。

汝觀地性，麤為大地，細為微塵，至鄰虛塵。析彼極微，色邊際相，七分所成，更析鄰虛，卽實空性。阿難，若此鄰虛析成虛空，當知虛空出生色相。汝今問言：由和合故，出生世間諸變化相。汝且觀此一鄰虛塵，用幾虛空和合而有？不應鄰虛合成鄰虛。又鄰虛塵析入空者，用幾色相合成虛空？若色合時，合色非空；若空合時，合空非色；色猶可析，空云何合？汝元不知如來藏中，性色眞空，性空眞色，清淨本然，周徧法界；隨眾生心，應所知量。循業發現。世間無知，惑為因緣及自然性，皆是識心分別計度，但有言說，都無實義。

阿難，火性無我，寄於諸緣。汝觀城中未食之家，欲炊爨時，手執陽燧，日前求火。阿難，名和合者，如我與汝，一千二百五十比丘，今為一眾；眾雖為一，詰其根本，各各有身，皆有所生氏族名字。如舍利弗，婆羅門種；優樓頻螺，迦葉波種；乃至阿難，瞿曇種姓。阿難，若此火性，因和合有。彼手執鏡，於日求火，此火為從鏡中而出？為從艾出？為於日來？阿難，若日來者，自能燒汝手中之艾，來處林木，皆應受焚？若鏡中出，自能於鏡，出然於艾，鏡何不鎔？紆汝手執，尚無熱相，云何融泮？若生於艾，何藉日鏡光明相接，然後火生？汝又諦觀：鏡因手執，日從天來，艾本地生，火從何方，遊歷於此？日、鏡相遠，非和、非合，不應火光無從自有？汝猶不知如來藏中，性火眞空，性空眞火，清淨本然，周徧法界。隨眾生心，應所知量。阿難，當知世人，一處執鏡，一處火生。徧法界執，滿世間起。起徧世間，寧有方所。循業發現。世間無知，惑為因緣及自然性，皆是識心分別計度，但有言說，都無實義。

阿難，水性不定，流息無恆。如室羅城，迦毗羅仙、斫迦羅仙、及缽頭摩、訶薩多等諸大幻師，求太陰精，用和幻藥；是諸師等，於白月晝，手執方諸，承月中水。此水為復從珠中出？空中自有？為從月來？阿難，若從月來，尚能遠方令珠出水，所經林木皆應吐流。流，則何待方諸所出？不流，明水非從月降。若從珠出，則此珠中常應流水，何待中宵承白月晝？若從空生，空性無邊，水當無際，從人洎天，皆同滔溺。云何復有水、陸、空行？汝更諦觀：月從天陟，珠因手持，承珠水盤，本人敷設，水從何方流注於此？月、珠相遠，非和、非合；不應水精，無從自有。汝尚不知如來藏中，性水眞空，性空眞水，清淨本然，周徧法界。隨眾生心，應所知量。一處執珠，一處水出；徧法界執，滿法界生，生滿世間，寧有方所？循業發現。世間無知，惑為因緣及自然性，皆是識心分別計度，但有言說，都無實義。

阿難，風性無體，動、靜不常。汝常整衣入於大眾，僧伽梨角，動及傍人，則有微風拂彼人面。此風為復出袈裟角？發於虛空？生彼人面？阿難，此風若復出袈裟角，汝乃披風，其衣飛摇，應離汝體。我今說法，會中垂衣，汝看我衣，風何所在？不應衣中有藏風地？若生虛空，汝衣不動，何因無拂？空性常住，風應常生，若無風時，虛空當滅；滅風可見，滅空何狀？若有生滅，不名虛空；名為虛空，云何風出？若風自生，被拂之面；從彼面生，當應拂汝？自汝整衣，云何倒拂？汝審諦觀：整衣在汝，面屬彼人。虛空寂然，不參流動；風自誰方，鼓動來此？風、空性隔，非和、非合；不應風性無從自有？汝宛不知如來藏中，性風眞空，性空眞風，清淨本然，周徧法界。隨眾生心，應所知量。阿難，如汝一人，微動服衣，有微風出；徧法界拂，滿國土生，周徧世間，寧有方所？循業發現。世間無知，惑為因緣及自然性，皆是識心分別計度，但有言說，都無實義。

阿難，空性無形，因色顯發：如室羅城去河遙處，諸剎利種，及婆羅門，毗舍、首陀，兼頗羅墮、旃陀羅等。新立安居，鑿井求水，出土一尺，於中則有一尺虛空，如是乃至出土一丈，中間還得一丈虛空，虛空淺深，隨出多少。此空為當因土所出？因鑿所有？無因自生？阿難，若復此空無因自生，未鑿土前，何不無礙？唯見大地，迥無通達。若因土出，則土出時，應見空入，若土先出，無空入者，云何虛空，因土而出？若無出入，則應空土元無異因；無異則同，則土出時，空何不出？若因鑿出，則鑿出空，應非出土？不因鑿出，鑿自出土，云何見空？汝更審諦，諦審諦觀：鑿從人手，隨方運轉，土因地移，如是虛空因何所出？鑿、空虛實，不相為用，非和、非合，不應虛空無從自出。若此虛空，性圓周徧，本不動摇，當知現前地、水、火、風，均名五大，性眞圓融，皆如來藏，本無生滅。阿難，汝心昏迷，不悟四大元如來藏，當觀虛空為出？為入？為非出入？汝全不知如來藏中，性覺眞空，性空眞覺，清淨本然，周徧法界。隨眾生心，應所知量。阿難，如一井空，空生一井；十方虛空亦復如是，圓滿十方，寧有方所。循業發現。世間無知，惑為因緣及自然性，皆是識心分別計度，但有言說，都無實義。

阿難，見覺無知，因色空有。如汝今者在祇陀林，朝明夕昏；設居中宵，白月則光，黑月便暗，則明暗等，因見分析。此見為復與明暗相，並太虛空，為同一體？為非一體？或同、非同？或異、非異？阿難，此見若復與明與暗，及與虛空，元一體者，則明與暗，二體相亡；暗時無明，明時無暗。若與暗一，明則見亡；必一於明，暗時當滅。滅則云何見明見暗？若明暗殊，見無生滅，一云何成？若此見精與暗與明，非一體者，汝離明暗，及與虛空，分析見元，作何形相？離明離暗，及離虛空，是見元同龜毛、兔角；明、暗、虛空，三事俱異，從何立見？明暗相背，云何或同？離三元無，云何或異？分空、分見，本無邊畔，云何非同？見暗、見明，性非遷改，云何非異？汝更細審，微細審詳，審諦審觀：明從太陽，暗隨黑月，通屬虛空，壅歸大地，如是見精，因何所出？見覺空頑，非和非合；不應見精，無從自出？若見、聞、知，性圓周徧，本不動摇，當知無邊不動虛空，併其動摇地、水、火、風，均名六大。性眞圓融，皆如來藏，本無生滅。阿難，汝性沈淪，不悟汝之見、聞、覺、知，本如來藏。汝當觀此見、聞、覺、知，為生為滅？為同為異？為非生滅？為非同異？汝曾不知如來藏中，性見覺明，覺精明見，清淨本然，周徧法界。隨眾生心，應所知量。如一見根，見周法界；聽、嗅、嚐觸、覺觸、覺知，妙德瑩然，徧周法界。圓滿十虛，寧有方所？循業發現。世間無知，惑為因緣及自然性，皆是識心分別計度，但有言說，都無實義。

阿難，識性無源，因於六種根塵妄出。汝今徧觀此會聖眾，用目循歷。其目周視，但如鏡中，無別分析。汝識於中，次第標指：此是文殊，此富樓那，此目犍連，此須菩提，此舍利弗。此識了知，為生於見？為生於相？為生虛空？為無所因，突然而出？阿難，若汝識性生於見中，如無明暗及與色空，四種必無。元無汝見，見性尚無，從何發識？若汝識性，生於相中，不從見生？旣不見明，亦不見暗，明暗不矚，卽無色空，彼相尚無，識從何發？若生於空，非相非見。非見無辨，自不能知明暗色空？非相滅緣，見、聞、覺、知，無處安立？處此二非，空則同無，有非同物，縱發汝識，欲何分別？若無所因，突然而出，何不日中，別識明月？汝更細詳，微細詳審：見託汝睛，相推前境，可狀成有，不相成無，如是識緣，因何所出？識動、見澄，非和、非合，聞、聽、覺、知，亦復如是；不應識緣，無從自出？若此識心，本無所從。當知了別見、聞、覺、知，圓滿湛然，性非從所，兼彼虛空、地、水、火、風，均名七大。性眞圓融，皆如來藏，本無生滅。阿難，汝心麤浮，不悟見聞，發明了知，本如來藏。汝應觀此六處識心，為同為異？為空為有？為非同異？為非空有？汝元不知如來藏中，性識明知，覺明眞識，妙覺湛然，徧周法界。含吐十虛，寧有方所？循業發現。世間無知，惑為因緣及自然性，皆是識心分別計度，但有言說，都無實義。

爾時，阿難及諸大眾，蒙佛如來微妙開示，身心蕩然，得無罣礙。是諸大眾，各各自知心徧十方，見十方空，如觀手中所持葉物。一切世間諸所有物，皆卽菩提妙明元心。心精徧圓，含裹十方。反觀父母所生之身，猶彼十方虛空之中，吹一微塵，若存若亡。如湛巨海，流一浮漚，起滅無從。了然自知，獲本妙心，常住不滅。禮佛合掌，得未曾有。於如來前，說偈讚佛：

~\\[-22mm]

\begin{JISONG}
妙湛總持不動尊，首楞嚴王世希有。

銷我億劫顚倒想，不歷僧祇獲法身。

願今得果成寶王，還度如是恆沙眾。

將此深心奉塵剎，是則名為報佛恩。

伏請世尊為證明，五濁惡世誓先入。

如一眾生未成佛，終不於此取泥洹。

大雄大力大慈悲，希更審除微細惑。

令我早登無上覺，於十方界坐道場。

舜若多性可銷亡，爍迦羅心無動轉。

\end{JISONG}

%\pagebreak
%\pagestyle{empty}
%\begin{center}
%\setlength{\fboxsep}{1mm} 
%\fbox{\includegraphics[width=\textwidth]{pictures/zs.png}}
%\end{center}
