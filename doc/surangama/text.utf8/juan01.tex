% $Id: juan01.tex,v 1.4 2011/08/09 09:08:36 xiongyw Exp $

如是我聞。

一時，佛在室羅筏城祇桓精舍。與大比丘眾千二百五十人俱，皆是無漏大阿羅漢。佛子住持，善超諸有；能於國土，成就威儀。從佛轉輪，妙堪遺囑；嚴淨毗尼，弘範三界。應身無量，度脫眾生；拔濟未來，越諸塵累。其名曰：大智舍利弗、摩訶目犍連、摩訶拘絺羅、富樓那彌多羅尼子、須菩提、優波尼沙陀等，而為上首。復有無量辟支無學，並其初心，同來佛所。

屬諸比丘，休夏自恣。十方菩薩，咨決心疑，欽奉慈嚴，將求密義。卽時，如來敷座宴安，為諸會中宣示深奧。法筵清眾得未曾有，迦陵仙音徧十方界。恆沙菩薩來聚道場，文殊師利而為上首。

時波斯匿王為其父王諱日營齋，請佛宮掖，自迎如來。廣設珍羞無上妙味，兼復親延諸大菩薩。城中復有長者居士同時飯僧，佇佛來應。佛勑文殊分領菩薩及阿羅漢，應諸齋主。唯有阿難先受別請，遠遊未還，不遑僧次。

旣無上座及阿闍黎，途中獨歸，其日無供。卽時，阿難執持應器，於所遊城次第循乞，心中初求最後檀越，以為齋主。無問淨穢、剎利尊姓及旃陀羅，方行等慈，不擇微賤，發意圓成一切眾生無量功德。阿難已知，如來世尊訶須菩提及大迦葉，為阿羅漢心不均平，欽仰如來開闡無遮，度諸疑謗。經彼城隍，徐步郭門。嚴整威儀，肅恭齋法。

爾時，阿難因乞食次經歷婬室，遭大幻術。摩登伽女以娑毗迦羅先梵天呪攝入婬席。婬躬撫摩，將毀戒體。如來知彼婬術所加，齋畢旋歸。王及大臣、長者居士，俱來隨佛願聞法要。於時，世尊頂放百寶無畏光明，光中出生千葉寶蓮，有佛化身結跏趺坐，宣說神呪。勑文殊師利將呪往護。惡呪銷滅，提獎阿難及摩登伽歸來佛所。

阿難見佛，頂禮悲泣，恨無始來一向多聞，未全道力。殷勤啟請，十方如來得成菩提，妙奢摩他、三摩、禪那最初方便。於時，復有恆沙菩薩及諸十方大阿羅漢、辟支佛等俱願樂聞，退坐默然，承受聖旨。

爾時，世尊在大眾中舒金色臂摩阿難頂，告示阿難及諸大眾：“有三摩提，名大佛頂首楞嚴王，具足萬行。十方如來，一門超出妙莊嚴路。汝今諦聽。”

阿難頂禮，伏受慈旨。

佛告阿難：“汝我同氣，情均天倫。當初發心，於我法中見何勝相，頓捨世間深重恩愛？”

阿難白佛：“我見如來三十二相，勝妙殊絕。形體映徹，猶如璢璃。常自思惟，此相非是欲愛所生。何以故？欲氣麤濁，腥臊交遘，膿血雜亂，不能發生勝淨妙明紫金光聚。是以渴仰，從佛剃落。”

佛言：“善哉！阿難，汝等當知，一切眾生從無始來，生死相續，皆由不知常住眞心性淨明體，用諸妄想。此想不眞，故有輪轉。汝今欲研無上菩提，眞發明性，應當直心詶我所問。十方如來同一道故，出離生死，皆以直心。心言直故，如是乃至終始地位，中間永無諸委曲相。阿難，我今問汝，當汝發心，緣於如來三十二相，將何所見？誰為愛樂？”

阿難白佛言：“世尊，如是愛樂，用我心目。由目觀見如來勝相，心生愛樂，故我發心願捨生死。”

佛告阿難：“如汝所說，眞所愛樂，因於心目。若不識知心目所在，則不能得降伏塵勞。譬如國王為賊所侵，發兵討除，是兵要當知賊所在。使汝流轉，心目為咎。吾今問汝，唯心與目今何所在？”

阿難白佛言：“世尊，一切世間十種異生，同將識心居在身內。縱觀如來青蓮華眼，亦在佛面。我今觀此浮根四塵，祇在我面。如是識心，實居身內。”

佛告阿難：“汝今現坐如來講堂，觀祇陀林，今何所在？”

“世尊，此大重閣清淨講堂在給孤園，今祇陀林實在堂外。”

“阿難，汝今堂中，先何所見？”

“世尊，我在堂中，先見如來，次觀大眾。如是外望，方矚林園。”

“阿難，汝矚林園，因何有見？”

“世尊，此大講堂戶牖開豁，故我在堂得遠瞻見。”

佛告阿難：“如汝所言，身在講堂，戶牖開豁，遠矚林園。亦有眾生在此堂中，不見如來，見堂外者？”

阿難答言：“世尊，在堂不見如來，能見林泉，無有是處。”

“阿難，汝亦如是。汝之心靈，一切明了。若汝現前所明了心，實在身內，爾時先合了知內身。頗有眾生先見身中，後觀外物？縱不能見心、肝、脾、胃，爪生、髮長、筋轉、脈摇誠合明了，如何不知？必不內知，云何知外？是故應知，汝言覺了能知之心，住在身內，無有是處。”

阿難稽首而白佛言：“我聞如來如是法音，悟知我心實居身外。所以者何？譬如燈光然於室中，是燈必能先照室內，從其室門後及庭際。一切眾生，不見身中，獨見身外，亦如燈光居在室外，不能照室。是義必明，將無所惑，同佛了義，得無妄耶？”

佛告阿難：“是諸比丘，適來從我室羅筏城循乞摶食，歸祇陀林。我已宿齋，汝觀比丘，一人食時，諸人飽不？”

阿難答言：“不也，世尊。何以故？是諸比丘，雖阿羅漢，軀命不同。云何一人能令眾飽？”

佛告阿難：“若汝覺了知見之心，實在身外，身心相外，自不相干。則心所知，身不能覺；覺在身際，心不能知。我今示汝兜羅綿手，汝眼見時，心分別不？”

阿難答言：“如是，世尊。”

佛告阿難：“若相知者，云何在外？是故應知，汝言覺了能知之心，住在身外，無有是處。”

阿難白佛言：“世尊，如佛所言，不見內故，不居身內；身心相知，不相離故，不在身外。我今思惟，知在一處。”

佛言：“處今何在？”

阿難言：“此了知心，旣不知內而能見外，如我思忖，潛伏根裏。猶如有人，取璢璃椀合其兩眼。雖有物合，而不留礙；彼根隨見，隨卽分別。然我覺了能知之心，不見內者，為在根故；分明矚外無障礙者，潛根內故。”

佛告阿難：“如汝所言，潛根內者，猶如璢璃。彼人當以璢璃籠眼，當見山河，見璢璃不？”

“如是，世尊。是人當以璢璃籠眼，實見璢璃。”

佛告阿難：“汝心若同璢璃合者，當見山河，何不見眼？若見眼者，眼卽同境，不得成隨。若不能見，云何說言此了知心潛在根內，如璢璃合？是故應知，汝言覺了能知之心，潛伏根裏，如璢璃合，無有是處。”

阿難白佛言：“世尊，我今又作如是思惟，是眾生身，腑藏在中，竅穴居外；有藏則暗，有竅則明。今我對佛，開眼見明，名為見外；閉眼見暗，名為見內。是義云何？”

佛告阿難：“汝當閉眼見暗之時，此暗境界，為與眼對？為不眼對？若與眼對，暗在眼前，云何成內？若成內者，居暗室中，無日、月、燈，此室暗中，皆汝焦腑？若不對者，云何成見？若離外見，內對所成。合眼見暗，名為身中；開眼見明，何不見面？若不見面，內對不成；見面若成，此了知心及與眼根，乃在虛空，何成在內？若在虛空，自非汝體，卽應如來今見汝面，亦是汝身。汝眼已知，身合非覺，必汝執言身、眼兩覺，應有二知。卽汝一身，應成兩佛。是故應知，汝言見暗，名見內者，無有是處。”

阿難言：“我嘗聞佛開示四眾：‘由心生故，種種法生；由法生故，種種心生。’我今思惟，卽思惟體，實我心性。隨所合處，心則隨有。亦非內、外、中間三處。”

佛告阿難：“汝今說言，由法生故，種種心生，隨所合處，心隨有者，是心無體，則無所合。若無有體而能合者，則十九界因七塵合。是義不然。若有體者，如汝以手自挃其體，汝所知心為復內出？為從外入？若復內出，還見身中；若從外來，先合見面。”

阿難言：“見是其眼，心知非眼，為見非義。”

佛言：“若眼能見，汝在室中，門能見不？則諸已死，尚有眼存，應皆見物。若見物者，云何名死？阿難，又汝覺了能知之心，若必有體，為復一體？為有多體？今在汝身，為復徧體？為不徧體？若一體者，則汝以手挃一支時，四支應覺。若咸覺者，挃應無在。若挃有所，則汝一體自不能成。若多體者，則成多人，何體為汝？若徧體者，同前所挃。若不徧者，當汝觸頭，亦觸其足，頭有所覺，足應無知。今汝不然。是故應知，隨所合處，心則隨有，無有是處。”

阿難白佛言：“世尊，我亦聞佛與文殊等諸法王子談實相時，世尊亦言‘心不在內，亦不在外’。如我思惟，內無所見，外不相知。內無知故，在內不成；身心相知，在外非義。今相知故，復內無見，當在中間。”

佛言：“汝言中間，中必不迷，非無所在。今汝推中，中何為在？為復在處？為當在身？若在身者，在邊非中，在中同內。若在處者，為有所表？為無所表？無表同無，表則無定。何以故？如人以表，表為中時，東看則西，南觀成北。表體旣混，心應雜亂。”

阿難言：“我所說中，非此二種。如世尊言，眼色為緣生於眼識，眼有分別，色塵無知。識生其中，則為心在。”

佛言：“汝心若在根塵之中，此之心體，為復兼二？為不兼二？若兼二者，物體雜亂。物非體知，成敵兩立，云何為中？兼二不成，非知、不知，卽無體性，中何為相？是故應知，當在中間，無有是處。”

阿難白佛言：“世尊，我昔見佛與大目連、須菩提、富樓那、舍利弗四大弟子共轉法輪，常言覺知分別心性，旣不在內亦不在外，不在中間，俱無所在。一切無著，名之為心。則我無著，名為心不？”

佛告阿難：“汝言覺知分別心性，俱無在者，世間虛空水陸飛行，諸所物象，名為一切。汝不著者，為在？為無？無則同於龜毛、兔角，云何不著？有不著者，不可名無。無相則無，非無則相。相有則在，云何無著？是故應知，一切無著，名覺知心，無有是處。”

爾時，阿難在大眾中卽從座起，偏袒右肩，右膝著地，合掌恭敬，而白佛言：“我是如來最小之弟，蒙佛慈愛。雖今出家，猶恃憍憐，所以多聞未得無漏。不能折伏娑毗羅呪，為彼所轉，溺於婬舍，當由不知眞際所詣。惟願世尊大慈哀愍，開示我等奢摩他路，令諸闡提隳彌戾車。”作是語已，五體投地。及諸大眾，傾渴翹佇，欽聞示誨。

爾時，世尊從其面門放種種光，其光晃矅如百千日。普佛世界六種震動，如是十方微塵國土一時開現，佛之威神令諸世界合成一界。其世界中所有一切諸大菩薩，皆住本國，合掌承聽。

佛告阿難：“一切眾生從無始來種種顚倒，業種自然如惡叉聚。諸修行人不能得成無上菩提，乃至別成聲聞、緣覺，及成外道、諸天魔王及魔眷屬，皆由不知二種根本，錯亂修習。猶如煮沙欲成嘉饌，縱經塵劫終不能得。云何二種？阿難，一者，無始生死根本。則汝今者，與諸眾生用攀緣心為自性者。二者，無始菩提涅槃元清淨體。則汝今者，識精元明，能生諸緣，緣所遺者。由諸眾生遺此本明，雖終日行而不自覺，枉入諸趣。阿難，汝今欲知奢摩他路，願出生死。今復問汝。”

卽時，如來舉金色臂，屈五輪指，語阿難言：“汝今見不？”

阿難言：“見。”

佛言：“汝何所見？”

阿難言：“我見如來舉臂屈指，為光明拳，矅我心目。”

佛言：“汝將誰見？”

阿難言：“我與大眾同將眼見。”

佛告阿難：“汝今答我，如來屈指為光明拳，矅汝心目，汝目可見。以何為心，當我拳矅？”

阿難言：“如來現今徵心所在，而我以心推窮尋逐。卽能推者，我將為心。”

佛言：“咄！阿難，此非汝心。”

阿難矍然，避座合掌，起立白佛：“此非我心，當名何等？”

佛告阿難：“此是前塵虛妄相想，惑汝眞性。由汝無始至於今生，認賊為子，失汝元常，故受輪轉。”

阿難白佛言：“世尊，我佛寵弟心愛佛故，令我出家。我心何獨供養如來，乃至徧歷恆沙國土，承事諸佛及善知識，發大勇猛，行諸一切難行法事，皆用此心。縱令謗法，永退善根，亦因此心。若此發明不是心者，我乃無心，同諸土木？離此覺知，更無所有。云何如來說此非心？我實驚怖，兼此大眾無不疑惑。惟垂大悲，開示未悟。”

爾時，世尊開示阿難及諸大眾，欲令心入無生法忍。於師子座摩阿難頂而告之言：“如來常說‘諸法所生，唯心所現’。一切因果，世界、微塵，因心成體。阿難，若諸世界一切所有，其中乃至草葉縷結，詰其根元，咸有體性。縱令虛空，亦有名貌，何況清淨妙淨明心，性一切心，而自無體？若汝執恡，分別覺觀所了知性，必為心者，此心卽應離諸一切色、香、味、觸諸塵事業，別有全性。如汝今者，承聽我法，此則因聲而有分別。縱滅一切見、聞、覺、知，內守幽閑，猶為法塵分別影事。我非勑汝執為非心，但汝於心，微細揣摩。若離前塵有分別性，卽眞汝心。若分別性離塵無體，斯則前塵分別影事。塵非常住，若變滅時，此心則同龜毛、兔角，則汝法身同於斷滅，其誰修證無生法忍？”

卽時，阿難與諸大眾默然自失。

佛告阿難：“世間一切諸修學人，現前雖成九次第定，不得漏盡成阿羅漢，皆由執此生死妄想，誤為眞實。是故汝今雖得多聞，不成聖果。”

阿難聞已，重復悲淚，五體投地，長跪合掌而白佛言：“自我從佛發心出家，恃佛威神，常自思惟，無勞我修，將謂如來惠我三昧。不知身心本不相代，失我本心。身雖出家，心不入道；譬如窮子，捨父逃逝。今日乃知，雖有多聞，若不修行，與不聞等；如人說食，終不能飽。世尊，我等今者二障所纏，良由不知寂常心性。惟願如來哀愍窮露，發妙明心，開我道眼。”

卽時，如來從胷卍字涌出寶光。其光晃昱，有百千色。十方微塵普佛世界，一時周徧。徧灌十方所有寶剎諸如來頂，旋至阿難及諸大眾。告阿難言：“吾今為汝建大法幢，亦令十方一切眾生，獲妙微密性淨明心，得清淨眼。阿難，汝先答我見光明拳。此拳光明，因何所有？云何成拳？汝將誰見？”

阿難言：“由佛全體閻浮檀金，赩如寶山，清淨所生，故有光明；我實眼觀五輪指端屈握示人，故有拳相。”

佛告阿難：“如來今日實言告汝。諸有智者要以譬喻而得開悟。阿難，譬如我拳，若無我手不成我拳，若無汝眼不成汝見。以汝眼根例我拳理，其義均不？”

阿難言：“唯然，世尊。旣無我眼，不成我見。以我眼根例如來拳，事義相類。”

佛告阿難：“汝言相類，是義不然。何以故？如無手人，拳畢竟滅；彼無眼者，非見全無。所以者何？汝試於途詢問盲人：‘汝何所見？’彼諸盲人必來答汝：‘我今眼前唯見黑暗，更無他矚。’以是義觀，前塵自暗，見何虧損？”

阿難言：“諸盲眼前惟睹黑暗，云何成見？”

佛告阿難：“諸盲無眼，唯睹黑暗，與有眼人處於暗室，二黑有別？為無有別？”

“如是，世尊。此暗中人與彼群盲，二黑較量，曾無有異。”

“阿難，若無眼人全見前黑，忽得眼光，還於前塵見種種色，名眼見者。彼暗中人全見前黑，忽獲燈光，亦於前塵見種種色，應名燈見。若燈見者，燈能有見，自不名燈；又則燈觀，何關汝事？是故當知，燈能顯色，如是見者，是眼非燈。眼能顯色，如是見性，是心非眼。”

阿難雖復得聞是言，與諸大眾口已默然，心未開悟。猶冀如來慈音宣示，合掌清心，佇佛悲誨。

爾時，世尊舒兜羅綿網相光手，開五輪指，誨勑阿難及諸大眾：“我初成道，於鹿園中為阿若多五比丘等及汝四眾言：‘一切眾生不成菩提及阿羅漢，皆由客塵煩惱所誤。’汝等當時因何開悟，今成聖果？”

時憍陳那起立白佛：“我今長老，於大眾中獨得解名，因悟‘客塵’二字成果。世尊，譬如行客投寄旅亭，或宿或食，宿食事畢，俶裝前途，不遑安住。若實主人，自無攸往。如是思惟，不住名‘客’，住名‘主人’。以不住者，名為‘客’義。又如新霽，清暘升天，光入隙中，發明空中諸有塵相。塵質摇動，虛空寂然。如是思惟，澄寂名‘空’，摇動名‘塵’。以摇動者，名為‘塵’義。”

佛言：“如是。”

卽時，如來於大眾中屈五輪指，屈已，復開；開已，又屈。謂阿難言：“汝今何見？”

阿難言：“我見如來百寶輪掌，眾中開合。”

佛告阿難：“汝見我手眾中開合，為是我手有開有合？為復汝見有開有合？”

阿難言：“世尊寶手眾中開合。我見如來手自開合，非我見性有開有合。”

佛言：“誰動？誰靜？”

阿難言：“佛手不住。而我見性尚無有靜，誰為無住？”

佛言：“如是。”

如來於是從輪掌中飛一寶光在阿難右，卽時阿難迴首右盼。又放一光在阿難左，阿難又則迴首左盼。佛告阿難：“汝頭今日何因摇動？”

阿難言：“我見如來出妙寶光來我左右，故左右觀，頭自摇動。”

“阿難，汝盼佛光，左右動頭。為汝頭動？為復見動？”

“世尊，我頭自動。而我見性尚無有止，誰為摇動？”

佛言：“如是。”

於是，如來普告大眾：“若復眾生以摇動者名之為‘塵’，以不住者名之為‘客’。汝觀阿難，頭自動摇，見無所動；又汝觀我，手自開合，見無舒卷。云何汝今以動為身？以動為境？從始洎終，念念生滅，遺失眞性，顚倒行事。性心失眞，認物為己。輪迴是中，自取流轉。”

%\vspace{1cm}
%\begin{center}
%\setlength{\fboxsep}{1mm} 
%\fbox{%
%\includegraphics[width=.5\textwidth]{pictures/hxxzy.png}
%}
%\end{center}